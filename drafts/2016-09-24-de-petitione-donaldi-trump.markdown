---
title: De Petitione Donaldi Trump
author: M. Caecilius Timippus
tags: respublica
---

Petitionem Donaldi Trump, quae diutius summae curae esse liquet populo
Americano, paucis tractare iam pridem optamus, quod adhuc de hac re dicta
cuncta aut errasse mihi videntur aut rei naturam inobservantia quadam
praetermisisse. Neque verum, cum fortuna ei adversa esset, opus esse
arbitrabamur. Nam tanto amplius valebat competitrix, quantum nunc et vexantur
et metu quodam anguntur qui illius petitioni studeant. Hic autem, cum magis
magisque obducere posse videatur, paulatim coepit animum revocare ferociorem.
De eo igitur, ut longe in mente cogitavimus, nec non ratione petitionis ipsius
atque studiosorum eius loquemur, in quo spero ut aliquantulum veri inveniri
possit.

Nam quidem sunt qui, ut scit quicumque sese talibus rebus intendit, nostrum
tempus *paraballousi* tempori imperatorum Romanorum posteriorum, qui frustra
moliti sunt ut tutum esset imperium. Ego verum nostrum tempus aio propius esse
tempori M. Ciceronis atque C. Caesaris, id est non multo ante Augusti regnum,
cum lababat res publica corruptelis et discordia civili. Id enim temporis, ut
hodie, et rebus novis obstabant vehementius nobillimi et optimi qui opes sibi
congerere possent et desiderabant principem popularem qui opprimerentur ordine
suo. Ut fuit Pompeius, Crassus, Caesar, sic est Trump. Fregit enim effrenato
furore morem et consuetudinem senatus et optimorum rei publicae, ne ullo quidem
modo res cum eo gerere possint; vulgus verum tanto opere eum suscipiunt, ut
*adunaton* sit imperium ei nisi vi praecludere. Tyrannus enim semper oritur,
dicunt, apud vulgum, quod virtute animi careat; is autem, cum multa polliceatur
iis qui nihil habeant, res novas inducet et ipse summum imperium potietur. Tali
igitur ratione M. Brutus C. Caesarem dictatorem cum C. Cassio aliisque
coniuratoribus interfecit, sed postmodo nequiens cupidinem principis dictatoris
compescere imperium amisit Caesari Augusto. Eo modo denique evicit Caesar, cum
eius modi res novae apud Romanos essent, quas vivens constituit.

At estne profecto Trump nostri temporis Caesar? Nam floruit Caesar, quod
vulgo dolorem iustissimum consentibat: alebat inopes; ascripsit socios virtute
egregios in civitatem; qui divitiis spoliare ante consuescant proconsules et
propraetores astrixit ne inpune agant. Trump autem nihil istius modi rerum
studet. Qui enim, quamquam res novas pollicetur sicut popularis, non tam bene
consentit cum humillimis quam assimulat, sed eodem fere modo, ut ipse iterum
atque iterum confitetur, nec ullum nisi volentibus optimatibus geret. Iudices
primum quos faciet, si vincat, iidem sunt ac si vinceret quis optimatum. Rerum
vectigalium rationem vix suam explicare scit, at quodcumque optimates dicunt
recitat. Denique de consilio capiendo, etsi se dicat optimatibus obstare neque
ullum in remotas gentis bellum sumpturum esse, tamen nihil vel minus etiam
novit, ut arma atomica temere consumere suaserit. Is enim, cum in re scilicet
nullo modo popularis sit, tamen simulatione ac pollicitis persuasit
popularibus; atque metuo magis furorem, si forte evincat, agnoscantium dolum
qui nunc eo favent, quam si non valebit.

Nec enim homines desunt tempore quovis qui ad Trump accedat, a Caesare
differat. Recordor enim memoriam Cn. Pompeii, clarissimi Romanorum ducis,
qui emeritus officiumque civile petens necessitudinem Caesaris coluit; 
